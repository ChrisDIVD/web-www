---
title: DIVD-onderzoeker registreert 50e CVE
layout: news
author: Lucinda Sterk
---

Hij is leergierig, bescheiden en ontzettend gedreven om het internet veiliger te maken. DIVD-onderzoeker [Asif Nawaz Minhas](/people/Asif/) speurt dag en nacht naar kwetsbaarheden. Onlangs registreerde hij zijn vijftigste CVE (Common Vulnerabilities and exposures). DIVD is sinds februari 2022 een CNA (CVE Numbering Authority).

Asif reageert trots maar ook luchtig op zijn felicitaties voor de 50e CVE. “Ik heb inmiddels al de 51e binnen”, lacht hij. Een CNA voorziet een kwetsbaarheid van een uniek nummer, de zogenoemde CVE. Deze codering maakt het voor onderzoekers wereldwijd makkelijker om informatie uit te wisselen, kwetsbaarheden te volgen en beveiligingsproducten te beoordelen. Een CVE-nummer bestaat uit de letters CVE, het jaartal en vijf cijfers.

De actieve onderzoeker is pas sinds 8 maanden verbonden aan DIVD. De samenwerking met andere onderzoekers bevalt hem erg goed. "Ik ben begonnen met het meedraaien op een case. Ik vind het erg inspirerend en leerzaam om met andere DIVD’ers te werken. Ik merk dat het me stimuleert om elke dag nog beter mijn best te doen om het internet veiliger te maken."

CVE’s aanvragen is voor Asif geen doel op zich. Maar als hij toch bezig is, is het wel leuk om de 100 te halen, vertelt hij. Wel alleen als hij genoeg tijd heeft.  Na zijn Master Information Security is hij zijn eigen bedrijf begonnen, [hackpertise.com](https://www.hackpertise.com/), samen met een collega hacker. Hier houdt hij ook alle geregistreerde CVE’s bij. Ten tijde van publicatie stond de teller al op 54...

